# 爨宝子碑释文

晋故振威将军建宁太守爨府君之墓

君讳宝子，字宝子，建宁同乐人也。君少禀瓌伟之质，长挺高邈之操，通旷清恪，发自天然，冰洁简静，道兼行苇。淳粹之德，戎晋归仁，九皋唱于名响，束帛集于闺庭。抽簪俟驾，朝野咏歌。州主簿、治中、别驾、举秀才、本郡太守，宁抚氓庶，物物得所。春秋廿三，寝疾丧官莫不嗟痛，人百其躬，情恸发中，相与铭诔，休扬令终，永显勿翦。

## 其辞曰：

山岳吐精，海诞降光，穆穆君侯，震响锵锵。

弱冠称仁，咏歌朝乡。在阴嘉和，处渊流芳。

宫宇数仞，循得其墙。馨随风烈，耀与云扬。

鸿渐羽仪，龙腾凤翔。矫翮凌霄，将宾乎王。

鸣鸾紫闼，濯缨沧浪。庶民子来，挚维同响。

周遵绊马，曷能赦放。位才之绪，遂居本邦。

志邺方熙，道隆黄裳。当保南岳，不骞不崩。

享年不永，一匮始倡。如何不吊，歼我贞良。

回枪圣姿，影命不长。自非金石，荣枯有常。

幽潜玄穹，携手颜张。至人无想，江湖相忘。

于穆不已，肃雍显相。永维平素，感恸忾慷。

林宗没矣，令名遐彰。爰铭斯诔，庶存甘棠。

呜呼哀哉！大亨四年岁在乙巳四月上恂立。主簿杨磐、录事孟慎、西曹陈勃、都督 文礼、都督董彻、省事陈奴、省事杨贤、书佐李仂、书佐刘儿、干吏任升、干吏毛礼、小吏杨利、威仪王。